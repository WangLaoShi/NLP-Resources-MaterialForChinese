明月别枝惊鹊，清风半夜鸣蝉。稻花香里说丰年。听取蛙声一片。 七八个星天外，两三点雨山前。旧时茅店社林边。路转溪头忽见。
殷勤移植地，曲槛小栏边。共约重芳日，还忧不盛妍。阻风开步障，乘月溉寒泉。谁料花前后，蛾眉却不全。失却烟花主，东君自不知。清香更何用，犹发去年枝。
毕竟西湖六月中，风光不与四时同。接天莲叶无穷碧，映日荷花别样红。
暗淡轻黄体性柔。情疏迹远只香留。何须浅碧深红色，自是花中第一流。 梅定妒，菊应羞。画阑开处冠中秋。骚人可煞无情思，何事当年不见收。
春江潮水连海平，海上明月共潮生。滟滟随波千万里，何处春江无月明!江流宛转绕芳甸，月照花林皆似霰;空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月?江月何年初照人？人生代代无穷已
薄雾浓云愁永昼。瑞脑消金兽。佳节又重阳，玉枕纱厨，半夜凉初透。 东篱把酒黄昏后。有暗香盈袖。莫道不消魂，帘卷西风，人比黄花瘦。 (苏教版：人似黄花瘦)
秋丛绕舍似陶家，遍绕篱边日渐斜。 不是花中偏爱菊，此花开尽更无花。
花开不并百花丛，独立疏篱趣未穷。宁可枝头抱香死，何曾吹落北风中。
黄四娘家花满蹊，千朵万朵压枝低。留连戏蝶时时舞，自在娇莺恰恰啼。
茫茫烟水上，日暮阴云飞。孤坐正愁绪，湖南谁捣衣。
雨里鸡鸣一两家，竹溪村路板桥斜。 妇姑相唤浴蚕去，闲看中庭栀子花。
飒飒西风满院栽，蕊寒香冷蝶难来。 他年我若为青帝，报与桃花一处开。
人间四月芳菲尽，山寺桃花始盛开。 长恨春归无觅处，不知转入此中来。
桃李莫相妒，夭姿元不同。犹余雪霜态，未肯十分红。
园中有早梅，年例犯寒开。少妇曾攀折，将归插镜台。犹言看不足，更欲剪刀裁。
篱落疏疏一径深，树头花落未成阴。儿童急走追黄蝶，飞入菜花无处寻。
雪似梅花，梅花似雪。似和不似都奇绝。恼人风味阿谁知，请君问取南楼月。 记得旧时，探梅时节。老来旧事无人说。为谁醉倒为谁醒，到今犹恨轻离别。
轻舸迎上客，悠悠湖上来。当轩对尊酒，四面芙蓉开。
荻花秋，潇湘夜，橘洲佳景如屏画。碧烟中，明月下，小艇垂纶初罢。水为乡，篷作舍，鱼羹稻饭常餐也。酒盈杯，书满架，名利不将心挂。
山上层层桃李花，云间烟火是人家。银钏金钗来负水，长刀短笠去烧畲。
几回花下坐吹箫，银汉红墙入望遥。似此星辰非昨夜，为谁风露立中宵。缠绵思尽抽残茧，宛转心伤剥后蕉。三五年时三五月，可怜杯酒不曾消。
寂寂花时闭院门，美人相并立琼轩。 含情欲说宫中事，鹦鹉前头不敢言。
玉雪窍玲珑，纷披绿映红。生生无限意，只在苦心中。
春近寒虽转，梅舒雪尚飘。从风还共落，照日不俱销。叶开随足影，花多助重条。今来渐异昨，向晚判胜朝。
春路雨添花，花动一山春色。行到小溪深处，有黄鹂千百。 飞云当面化龙蛇，夭矫转空碧。醉卧古藤阴下，了不知南北。
楝花飘砌。蔌蔌清香细。梅雨过，萍风起。情随湘水远，梦绕吴峰翠。琴书倦，鹧鸪唤起南窗睡。 密意无人寄。幽恨凭谁洗。修竹畔，疏帘里。歌余尘拂扇，舞罢风掀袂。人散后，一钩淡月天如水。
风雨替花愁。风雨罢，花也应休。劝君莫惜花前醉，今年花谢，明年花谢，白了人头。乘兴两三瓯。拣溪山好处追游。但教有酒身无事，有花也好，无花也好，选甚春秋。
千花百草。送得春归了。拾蕊人稀红渐少。叶底杏青梅小。 小琼闲抱琵琶。雪香微透轻纱。正好一枝娇艳，当筵独占韶华。
水满池塘花满枝。乱香深里语黄鹂。东风轻软弄帘帏。 日正长时春梦短，燕交飞处柳烟低。玉窗红子斗棋时。
四月清和雨乍晴，南山当户转分明。更无柳絮因风起，惟有葵花向日倾。
明朝游上苑，火速报春知。花须连夜发，莫待晓风吹。
今岁今宵尽，明年明日催。寒随一夜去，春逐五更来。 气色空中改，容颜暗里回。风光人不觉，已著后园梅。
寂寞掩柴扉，苍茫对落晖。鹤巢松树遍，人访荜门稀。 绿竹含新粉，红莲落故衣。渡头烟火起，处处采菱归。
四月南风大麦黄，枣花未落桐阴长。青山朝别暮还见，嘶马出门思旧乡。陈侯立身何坦荡，虬须虎眉仍大颡。腹中贮书一万卷，不肯低头在草莽。东门酤酒饮我曹，心轻万事皆鸿毛。醉卧不知白日暮，有时空望孤云高。长河浪头连
锦里烟尘外，江村八九家。圆荷浮小叶，细麦落轻花。 卜宅从兹老，为农去国赊。远惭句漏令，不得问丹砂。
拆桐花烂漫，乍疏雨、洗清明。正艳杏浇林，缃桃绣野，芳景如屏。倾城。尽寻胜去，骤雕鞍紺幰出郊坰。风暖繁弦脆管，万家竞奏新声。 盈盈。斗草踏青。人艳冶、递逢迎。向路傍往往，遗簪堕珥，珠翠纵横。欢情。对佳丽地，
轻匀两脸花，淡扫双眉柳。会写锦笺时，学弄朱弦后。 今春玉钏宽，昨夜罗裙皱。无计奈情何，且醉金杯酒。
狂花顷刻香，晚蝶缠绵意。天与短因缘，聚散常容易。 传唱入离声，恼乱双蛾翠。游子不堪闻，正是衷肠事。
花落未须悲。红蕊明年又满枝。惟有花间人别后，无期。水阔山长雁字迟。 今日最相思。记得攀条话别离。共说春来春去事，多时。一点愁心入翠眉。
雕鞍好为莺花住。占取东城南陌路。尽教春思乱如云，莫管世情轻似絮。 古来多被虚名误。宁负虚名身莫负。劝君频入醉乡来，此是无愁无恨处。
门隔花深梦旧游。夕阳无语燕归愁。玉纤香动小帘钩。 落絮无声春堕泪，行云有影月含羞。东风临夜冷于秋。
县花谁葺。记满庭燕麦，朱扉斜阖。妙手作新，公馆青红晓云湿。天际疏星趁马，帘昼隙、冰弦三叠。尽换却、吴水吴烟，桃李靓春靥。 风急。送帆叶。正雁水夜清，卧虹平帖。软红路接。涂粉闱深早催入。怀暖天香宴果，花队簇
借问剡中道，东南指越乡。舟从广陵去，水入会稽长。 竹色溪下绿，荷花镜里香。辞君向天姥，拂石卧秋霜。
胜地初相引，余行得自娱。见轻吹鸟毳，随意数花须。 细草称偏坐，香醪懒再酤。醉归应犯夜，可怕李金吾。
杖锡何来此，秋风已飒然。雨荒深院菊，霜倒半池莲。放逐宁违性，虚空不离禅。相逢成夜宿，陇月向人圆。
开从绿条上，散逐香风远。故取花落时，悠扬占春晚。 轻飞不假风，轻落不委地。撩乱舞晴空，发人无限思。 晴天闇闇雪，来送青春暮。无意似多情，千家万家去。
秋风吹地百草干，华容碧影生晚寒。我当二十不得意，一心愁谢如枯兰。衣如飞鹑马如狗，临歧击剑生铜吼。旗亭下马解秋衣，请贳宜阳一壶酒。壶中唤天云不开，白昼万里闲凄迷。主人劝我养心骨，莫受俗物相填豗。
真宰偏饶丽景家，当春盘出带根霞。 从开一朵朝衣色，免踏尘埃看杂花。
云物凄凉拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。
玉树歌阑海云黑，花庭忽作青芜国。秦淮有水水无情，还向金陵漾春色。杨家二世安九重，不御华芝嫌六龙。百幅锦帆风力满，连天展尽金芙蓉。珠翠丁星复明灭，龙头劈浪哀笳发。千里涵空澄水魂，万枝破鼻飘香雪。漏转霞高沧
见好花颜色，争笑东风，双脸上，晚妆同。闭小楼深阁，春景重重。三五夜，偏有恨，月明中。情未已，信曾通，满衣犹自染檀红。恨不如双燕，飞舞帘栊。春欲暮，残絮尽，柳条空。
露花烟草，寂寞五云三岛，正春深。貌减潜消玉，香残尚惹襟。竹疏虚槛静，松密醮坛阴。何事刘郎去？信沉沉。
花正芳，楼似绮，寂寞上阳宫里。钢笼金锁睡鸳鸯，帘冷露华珠翠。娇艳轻盈香雪腻，细雨黄莺双起。东风惆怅欲清明，公子桥边沉醉。
露花倒影，烟芜蘸碧，灵沼波暖。金柳摇风树树，系彩舫龙舟遥岸。千步虹桥，参差雁齿，直趋水殿。绕金堤、曼衍鱼龙戏，簇娇春罗绮，喧天丝管。霁色荣光，望中似睹，蓬莱清浅。 时见。凤辇宸游，鸾觞禊饮，临翠水、开镐宴
花不尽，柳无穷。应与我情同。觥船一棹百分空。何处不相逢。 朱弦悄。知音少。天若有情应老。劝君看取利名场。今古梦茫茫。
花底忽闻敲两桨。逡巡女伴来寻访。酒盏旋将荷叶当。莲舟荡。时时盏里生红浪。花气酒香清厮酿。花腮酒面红相向。醉倚绿阴眠一饷。惊起望。船头阁在沙滩上。
出墙花，当路柳。借问芳心谁有。红解笑，绿能颦。千般恼乱春。 北来人，南去客。朝暮等闲攀折。怜晚芳，惜残阳。情知枉断肠。
花阴月，柳梢莺。近清明。长恨去年今夜雨，洒离亭。 枕上怀远诗成。红笺纸、小砑吴绫。寄与征人教念远，莫无情。
天涯也有江南信。梅破知春近。夜阑风细得香迟。不道晓来开遍、向南枝。 玉台弄粉花应妒。飘到眉心住。平生个里愿杯深。去国十年老尽、少年心。
元符庚辰，死于藤州光华亭上。崇宁甲申，庭坚窜宜州，道过衡阳。览其遗墨，始追和其千秋岁词苑边花外。记得同朝退。飞骑轧，鸣珂碎。齐歌云绕扇，赵舞风回带。严鼓断，杯盘狼藉犹相对。洒泪谁能会。醉卧藤阴盖。人已去
携手看花深径，扶肩待月斜廊。临分少伫已伥伥。此段不堪回想。 欲寄书如天远，难销夜似年长。小窗风雨碎人肠。更在孤舟枕上。
冬青花，花时一日肠九折。隔江风雨晴影空，五月深山护微雪。石根云气龙所藏，寻常蝼蚁不敢穴。移来此种非人间，曾识万年觞底月。蜀魂飞绕百鸟臣，夜半一声山竹裂。
花映柳条，闲向绿萍池上。凭栏干，窥细浪，雨萧萧。近来音信两疏索，洞房空寂寞。掩银屏，垂翠箔，度春宵。
孤花片叶，断送清秋节。寂寂绣屏香篆灭，暗里朱颜消歇。谁怜散髻吹笙，天涯芳草关情。懊恼隔帘幽梦，半床花月纵横。
晴风初破冻，柳眼梅腮，已觉春心动。酒意诗情谁与共？泪融残粉花钿重。乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。
燕归花谢，早因循、又过清明。是一般风景，两样心情。犹记碧桃影里、誓三生。鸟丝阑纸娇红篆，历历春星。道休孤密约，鉴取深盟。语罢一丝香露、湿银屏。
淡花瘦玉，依约神仙妆柬，佩琼文。瑞露通宵贮，幽香尽日焚。碧纱笼绦节，黄藕冠浓云。勿以吹箫伴，不同群。
忆昔花间相见后，只凭纤手，暗抛红豆。人前不解，巧传心事，别来依旧，辜负春昼。碧罗衣上蹙金绣，睹对对鸳鸯，空裛泪痕透。想韶颜非久，终是为伊，只恁偷瘦。
玉殿春浓花烂熳，簇神仙伴。罗裙窣地缕黄金，奏清音。酒阑歌罢两沉沉，一笑动君心。永愿作鸳鸯伴，恋情深。
花滴露，柳摇烟，艳阳天。雨霁山樱红欲烂，谷莺迁。饮处交飞玉斝，游时倒把金鞭。风飐九衢榆叶动，簇青钱。
木棉花映丛祠小，越禽声里春光晓。铜鼓与蛮歌，南人祈赛多。客帆风正急，茜袖偎墙立。极浦几回头，烟波无限愁。
　　　　婀娜花姿碧叶长，风来难隐谷中香。　　不因纫取堪为佩，纵使无人亦自芳。
种萧芳兰中，萧生兰亦瘁。它日秋风来，萧兰一齐败。自古贤者心，所忧在民泰。不复梦周公，中夜独慷慨。
