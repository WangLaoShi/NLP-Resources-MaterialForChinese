枯藤老树昏鸦，小桥流水人家，古道西风瘦马。夕阳西下，断肠人在天涯。
春阳如昨日，碧树鸣黄鹂。芜然蕙草暮，飒尔凉风吹。天秋木叶下，月冷莎鸡悲。坐愁群芳歇，白露凋华滋。
山一程，水一程，身向榆关那畔行。夜深千帐灯。风一更，雪一更，聒碎乡心梦不成。故园无此声。
床前明月光，疑是地上霜。举头望明月，低头思故乡。
国破山河在，城春草木深。感时花溅泪，恨别鸟惊心。 烽火连三月，家书抵万金。白头搔更短，浑欲不胜簪。
少小离家老大回，乡音无改鬓毛催。儿童相见不相识，笑问客从何处来。
独在异乡为异客，每逢佳节倍思亲。遥知兄弟登高处，遍插茱萸少一人。
京口瓜洲一水间，钟山只隔数重山。春风又绿江南岸，明月何时照我还。
长江悲已滞，万里念将归。况属高风晚，山山黄叶飞。
君问归期未有期，巴山夜雨涨秋池。 何当共剪西窗烛，却话巴山夜雨时。
兰陵美酒郁金香，玉碗盛来琥珀光。 但使主人能醉客，不知何处是他乡。
流远荆门外，来从楚国游。山随平野尽，江入大荒流。 月下飞天镜，云生结海楼。仍连故乡水，万里送行舟。
花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月徘徊，我舞影零乱。醒时相交欢，醉后各分散。永结无情游，相期邈云汉。
谁家玉笛暗飞声，散入春风满洛城。 此夜曲中闻折柳，何人不起故园情。
海上生明月，天涯共此时。情人怨遥夜，竟夕起相思。 灭烛怜光满，披衣觉露滋。不堪盈手赠，还寝梦佳期。
昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是？烟波江上使人愁。
客路青山外，行舟绿水前。潮平两岸阔，风正一帆悬。 海日生残夜，江春入旧年。乡书何处达，归雁洛阳边。
戍鼓断人行，秋边一雁声。露从今夜白，月是故乡明。 有弟皆分散，无家问死生。寄书长不避，况乃未休兵。
东流既瀰瀰，南纪信滔滔。水激沉碑岸，波骇弄珠皋。含星映浅石，浮盖下奔涛。溜阔霞光近，川长晓气高。樯乌转轻翼，戏鸟落风毛。客心既多绪，长歌且代劳。
君自故乡来，应知故乡事。来日绮窗前，寒梅著花未？
江碧鸟逾白，山青花欲然。今春看又过，何日是归年？
何处秋风至？萧萧送雁群。朝来入庭树，孤客最先闻。
九月九日望乡台，他席他乡送客杯。 人情已厌南中苦，鸿雁那从北地来。
移舟泊烟渚，日暮客愁新。野旷天低树，江清月近人。
别来春半，触目柔肠断。砌下落梅如雪乱，拂了一身还满。雁来音信无凭，路遥归梦难成。离恨恰如春草，更行更远还生。
一为迁客去长沙，西望长安不见家。 黄鹤楼中吹玉笛，江城五月落梅花。
岚雾今朝重，江山此地深。滩声秋更急，峡气晓多阴。 望阙云遮眼，思乡雨滴心。将何慰幽独，赖此北窗琴。
行行重行行，与君生别离。相去万余里，各在天一涯。道路阻且长，会面安可知。胡马依北风，越鸟巢南枝。相去日已远，衣带日已缓。浮云蔽白日，游子不顾返。思君令人老，岁月忽已晚。弃捐勿复道，努力加餐饭。
岁落众芳歇，时当大火流。霜威出塞早，云色渡河秋。 梦绕边城月，心飞故国楼。思归若汾水，无日不悠悠。
入春才七日，离家已二年。人归落雁后，思发在花前。
迟日江山丽，春风花草香。泥融飞燕子，沙暖睡鸳鸯。 江碧鸟逾白，山青花欲燃。今春看又过，何日是归年。
靖安宅里当窗柳，望驿台前扑地花。两处春光同日尽，居人思客客思家。
中庭地白树栖鸦，冷露无声湿桂花。 今夜月明人尽望，不知秋思在谁家。
远书归梦两悠悠，只有空床敌素秋。 阶下青苔与红树，雨中寥落月中愁。
年年春日异乡悲，杜曲黄莺可得知。 更被夕阳江岸上，断肠烟柳一丝丝。
杨柳阴阴细雨晴，残花落尽见流莺。春风一夜吹乡梦，又逐春风到洛城。
白头新洗镜新磨，老逼身来不奈何。耳里频闻故人死，眼前唯觉少年多。塞鸿遇暖犹回翅，江水因潮亦反波。独有衰颜留不得，醉来无计但悲歌。
旅馆寒灯独不眠，客心何事转凄然。 故乡今夜思千里，愁鬓明朝又一年。 
邯郸驿里逢冬至，抱膝灯前影伴身。 想得家中夜深坐，还应说著远行人。
郢门一为客，巴月三成弦。朔风正摇落，行子愁归旋。 杳杳山外日，茫茫江上天。人迷洞庭水，雁度潇湘烟。 清旷谐宿好，缁磷及此年。百龄何荡漾，万化相推迁。 空谒苍梧帝，徒寻溟海仙。已闻蓬海浅，岂见三桃圆。 倚剑增浩
昔年八月十五夜，曲江池畔杏园边。今年八月十五夜，湓浦沙头水馆前。西北望乡何处是，东南见月几回圆。昨风一吹无人会，今夜清光似往年。
晨起动征铎，客行悲故乡。鸡声茅店月，人迹板桥霜。 槲叶落山路，枳花明驿墙。因思杜陵梦，凫雁满回塘。
岸雨过城头，黄鹂上戍楼。塞花飘客泪，边柳挂乡愁。白发悲明镜，青春换敝裘。君从万里使，闻已到瓜州。
孤云与归鸟，千里片时间。念我一何滞，辞家久未还。 微阳下乔木，远色隐秋山。临水不敢照，恐惊平昔颜。
乡心新岁切，天畔独潸然。老至居人下，春归在客先。 岭猿同旦暮，江柳共风烟。已似长沙傅，从今又几年。
阳月南飞雁，传闻至此回。我行殊未已，何日复归来。 江静潮初落，林昏瘴不开。明朝望乡处，应见陇头梅。
旅馆谁相问，寒灯独可亲。一年将尽夜，万里未归人。 寥落悲前事，支离笑此身。愁颜与衰鬓，明日又逢春。
客舍并州数十霜，归心日夜忆咸阳。无端又渡桑干水，却望并州似故乡。
一曲琵琶咽故宫。西陵风雨冷梧桐。淡烟疏柳夕阳中。湖水千寻莲叶碧，楼台十里杏花红。而今残照怨西风。
遇与夜光不肯要，捉得泥丸弄到老。因嗟蜀望无胸怀，至今号作思归鸟。
林木千重闭郡楼，西山浓翠去无由。思量自古逃名者，多少清閒到白头。
